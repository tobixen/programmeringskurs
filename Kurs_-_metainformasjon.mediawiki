Dette ble skrevet av Tobias Brox med tanke på å undervise min sønn i programmering.  [[Kurs|Kursmaterialet]] er lagt offentlig tilgjengelig i tilfelle andre har interesse av dette.  Jeg har også en liten tanke på at jeg kanskje kan holde kurs for andre som er interesserte.

Python 3 er valgt som språk - jeg har mye profesjonell erfaring med python, det er et kraftig og anvendelig språk - samtidig som at Python er et av de letteste programmeringsspråkene å lære!  Man har også såkalt "skilpaddegrafikk" tilgjengelig gjennom medfølgende bibliotek.  "Skilpaddegrafikken" ble laget av Seymour Papert i 1967, og var ment å være et viktig arbeidsverktøy i konstruktivistisk pedagogikk.

Sebastian er snart 9 år.  Selv var jeg 7 år da jeg lærte programmering av min morfar, så jeg mener det er på høy tid å komme i gang med dette.  Min morfar var gymnaslærer og hadde nok adskillig bedre pedagogiske evner enn meg.  Jeg aner ikke om han tok undervisningen på sparket eller om han planla det like nøye som dette - dessverre er det for sent å spørre. :-(

Jeg prøver så godt jeg kan å bruke korte ord og enkle setninger - men det er ikke alltid like enkelt for meg.  Jeg prøver også å unngå digresjoner og å "dykke" ned i stoffet - men jeg føler veldig sterkt for å heller skrive for mye enn for lite i kursmaterialet.  Når jeg skriver dette tar jeg med mye i notatene som jeg ganske sikkert kommer til å hoppe over eller gå ''veldig'' raskt igjennom mens jeg presenterer stoffet.  Baktanken er at man i ettertid, kanskje når man blir eldre, kan gå "tilbake til start" og lese mer.  Jeg utelater også mange detaljer som det helt sikkert blir nødvendig å forklare eller demonstrere underveis.  Jeg håper også på at det dukker opp mange interessante spørsmål underveis.

Jeg har ca tre linux-laptop'er (arch linux) som kan anvendes som "elev-PC'er".  Jeg kommer til å bruke en lettvekt "tiling WM" og forklare elevene hvordan man hopper mellom terminalvindu (med bash/python), nettleser og editor.  "Lærer-PC" kommer til å være tilkoblet en TV-skjerm som alle kan titte på.  Alle vil få tilgang til kursmaterialet.  Jeg kommer tidlig til å vise elevene hvordan man kan bruke "klipp-og-lim" for å kopiere kommandoer fra kursmaterialet over på egen datamaskin.

Jeg tenker å bruke emacs som editor (fordi den finnes i GUI-variant og er relativt lettlært) og git for revisjonskontroll (git er blitt de-facto-standard for "moderne revisjonskontroll".  Den er ikke helt lett å lære å bruke, men elevene trenger ikke å vite så mye om dette).

Dette ble skrevet jula 2012 - tanken er å sette i gang kurset om en uke (når vi er tilbake fra juleferie).  Jeg regner med at det blir mange endringer etter at jeg har kommet i gang ...

